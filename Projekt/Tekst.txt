En 17-årig mand blev mandag anholdt og sigtet for vold af særligt rå, brutal og farlig karakter efter straffelovens paragraf 245.
Det oplyser Sydsjællands- og Lolland Falsters Politi.
Efterforskerne mener, at det var netop den teenager, der ved middagstid mandag tilsyneladende umotiveret overfaldt og flere gange slog en 39-årig mand i ansigtet med et knojern.
Overfaldet skal have udspillet sig omkring rutebilstationen i Præstø. Politiet modtog anmeldelse i sagen omkring klokken 16, og den nu sigtede teenager fra lokalområdet blev anholdt lidt mere end en time senere.
Politiet savner motiv
- Vi ved ikke, hvorfor personen blev overfaldet, så indtil videre går vi ud fra, at det var umotiveret. Men det skete, da manden passerede rutebilstationen, fortæller politikommissær Jakob Tvedebrink.
Han fortæller, at de to mænd tilsyneladende ikke har forudgående kendskab til hinanden.
- Men det er selvfølgelig en alvorlig sag, når folk begår vold på den måde, siger Jakob Tvedebrink.
Den sigtede vil blive fremstillet i grundlovsforhør i Retten i Nykøbing Falster klokken 13 med krav om varetægtsfængsling.
Han er ikke tilknyttet en kriminel gruppering men er ifølge Jakob Tvedebrink kendt af politiet og er tidligere dømt i en sag om almindelig vold.